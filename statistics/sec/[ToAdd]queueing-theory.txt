La Teoria delle Code (o file d'attesa) si propone di sviluppare modelli per lo studio dei fenomeni
d’attesa che si possono manifestare in presenza di una domanda di un servizio. Quando la domanda
stessa e/o la capacità di erogazione del servizio sono soggetti ad aleatorietà, si possono infatti
verificare situazioni temporanee in cui chi fornisce il servizio non ha la possibilità di soddisfare
immediatamente le richieste.
In particolare i concetti fondamentali della Teoria delle Code venivano formalizzati nel 1917 da
Erlang proprio per applicarli nel settore telefonico.

Dal punto di vista fisico un sistema coda è un sistema composto da un insieme non vuoto di
servitori, capaci di fornire un servizio imprecisato, e da un insieme non vuoto di aree di attesa
(buffer) capaci di accogliere i clienti che non possono essere serviti immediatamente.
I clienti che non trovano un servitore libero al loro arrivo si dispongono in modo ordinato, cioè in
coda, e vengono serviti in accordo a determinate discipline di servizio.
Dal punto di vista dinamico una coda è costituita essenzialmente da due processi stocastici: il
processo d'arrivo dei clienti e il processo di servizio. Il processo d’arrivo, che descrive il modo secondo cui i clienti si presentano, è in generale un processo stocastico. Esso è definito in termini della distribuzione dell'intertempo d'arrivo. Il processo dei servizi descrive il modo secondo cui ciascun servitore eroga il servizio, in
particolare definisce la durata dello stesso ed è di solito un processo stocastico. Esso è definito in
termini delle distribuzioni dei tempi di servizio dei diversi servitori. Il processo dei servizi è
alimentato dal processo d'arrivo. Conseguentemente il processo d'arrivo è indipendente e
condiziona il processo dei servizi. Un cliente, infatti, può essere servito solo se è già arrivato.
Quando non c’è nessuno, il servitore è inattivo e quindi non può avvantaggiarsi in vista d'impegni
futuri. In altre parole un servitore non può servire in anticipo clienti non ancora arrivati. Non può
esistere una coda negativa.

La popolazione è l’insieme dei potenziali clienti, ovvero l’insieme da cui arrivano i clienti e a cui
tornano dopo essere stati serviti. I clienti di una stessa popolazione sono tra loro indistinguibili. Di conseguenza si suppone essi
provengano da popolazioni differenti ogniqualvolta in cui debbano essere distinti, ad esempio per
livello di priorità o tipo di servizio richiesto.

Lo stato di un sistema dinamico in un dato istante temporale rappresenta l'insieme informativo
minimo che permette di conoscere l'evoluzione futura del sistema stesso, una volta note le
realizzazioni dei fenomeni stocastici cui è soggetto.
Lo stato di una coda è dato dal numero di clienti presenti nel sistema, dal tempo trascorso
dall'ultimo arrivo dell'ultimo cliente, infine, per ogni servitore, da un valore binario indicante se sta
correntemente fornendo un servizio ed in questo ultimo caso anche dal tempo trascorso dall'inizio
del servizio.

I valori che sono assunti dagli indici sopraenunciati dipendono parametricamente dalla struttura
della coda e dal tasso di arrivo dei clienti.

Per la difficoltà dei calcoli coinvolti però la Teoria delle Code in generale fornisce solo modelli
descrittivi, ovvero modelli che permettono di valutare le prestazioni del sistema a fronte d'ipotesi
sulla sua struttura, ma che non risolvono direttamente problemi di progetto come invece fanno
invece i modelli normativi. Di conseguenza il progetto di una coda di solito è un processo iterativo.

Si possono facilmente determinare le prestazioni del sistema quando gli istanti d’arrivo dei clienti
ed i tempi di espletamento dei servizi richiesti sono noti a priori senza incertezza. Il caso totalmente deterministico è però difficile che occorra nella realtà. In genere gli arrivi dei
clienti e la durata dei servizi sono affetti da incertezza, quindi sono modellati come processi
stocastici, come sarà descritto nei capitoli successivi.
